LXXVII.

Rufe mihi frustra ac nequiquam credite amice

(Frustral immo magno cum pretio atque malo)

Sicine subrepsti mi, atque intestina perurens
Ei misero eripuisti omnia nostra bona?
Eripuisti, eheu nostrae crudele venenum

Vitae, eheu nostrae pestis amicitiae.

LXXVIII.

Gallus habet fratres, quorum est lepidissima con-
iunx
Alterius, lepidus filius alterius.
Gallus homo est bellus: nam dulces iungit amores,
Cum puero ut bello bella puella cubet.
Gallus homo est stultus nec se videt esse maritum, 5

Qui patruus patrui monstret adulterium.

 


10

ΙΙ.

Passer, deliciae meae puellae,

Quicum ludere, quem in sinu tenere,
Cui primum digitum dare adpetenti
Et acris solet incitare morsus,

Cum desiderio meo nitenti

Carum nescio quid libet iocari,

Et solaciolum sui doloris,

Credo, et quo gravis acquiescat ardor:
Tecum ludere sicut ipsa posse

Et tristis animi levare curas

Tam gratum est mihi quam ferunt puellae
Pernici aureolum fuisse malum,

Quod zonam soluit diu ligatam.


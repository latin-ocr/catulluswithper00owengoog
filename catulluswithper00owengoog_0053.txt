24

XXII.

Suffenus iste, Vare, quem probe nosti,

Homo est venustus et dicax et urbanus,

Idemque longe plurimos facit versus.

Puto esse ego illi milia aut decem aut plura
5Perscripta, nec sic ut fit in palimpsestos
Relata: chartae regiae, novi libri,
Novi umbilici, lora rubra, membranae,
Derecta plumbo et pumice omnia aequata.
Haec cum legas tu, bellus ille et urbanus
10 Suffenus unus caprimulgus aut fossor
Rursus videtur: tantum abhorret ac mutat.
Hoc quid putemus esse? qui modo scurra
Aut siquid hac re tersius videbatur,
Idem infaceto est infacetior rure,
15 Simul poemata attigit, neque idem umquam
Aeque est beatus ac poema cum scribit:
Tam gaudet in se tamque se ipse miratur.

Nimirum idem omnes fallimur, neque est quisquam,
Quem non in aliqua re videre Suffenum

20 Possis. Suus cuique attributus est error:

Sed non videmus, manticae quod in tergo est.

 


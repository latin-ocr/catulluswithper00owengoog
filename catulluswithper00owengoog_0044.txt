ΧΗ.

Marrucine Asini, manu sinistra

Non belle uteris in ioco atque vino:

Tollis lintea neglegentiorum.
Hoc salsum esse putas? fugit te, inepte:
Quamvis sordida res et invenusta est.
Non credis mihi? crede Polioni
Fratri, qui tua furta vel talento
Mutari velit: est enim leporum
Disertus puer ac facetiarum.

Quare aut hendecasyllabos trecentos
Expecta aut mihi linteum remitte,
Quod me non movet aestimatione,
Verum est mnemosynum mei sodalis
Nam sudaria Saetaba ex Hiberis
Miserunt mihi muneri Fabullus

Et Veranius: haec amem necesse est

Vt Veraniolum meum et F abullum.

 


Poetae tenero, meo sodali
Velim Caecilio, papyre, dicas,
Verona veniat, Novi relinquens
Comi moenia Lariumque litus:
Nam quasdam volo cogitationes
Amici accipiat sui meique.
Quare, si sapiet, viam vorabit,
Quamvis candida miliens puella
Euntem revocet manusque collo
Ambas iniciens roget morari,
Quae nunc, si mihi vera nuntiantur,

lllum deperit inpotente amore:

Nam quo tempore legit incohatam

Dindymi dominam, exeo misellae
Ignes interiorem edunt medullam.
Ignosco tibi, Sapphica puella
Musa doctior: est enim venuste

Magna Caecilio incohata mater.

 


111

Ad quam tum properans fertur simul undique pubes

Graeca penetrales deseruisse focos,

Ne <Paris abducta gavisus libera moecha
Otia pacato degeret in thalamo.

Quo tibi tum casu, pulcherrima Laudamia,
Ereptum est vita dulcius atque anima

Coniugium: tanto te absorbens vertice amoris
Aestus in abruptum detulerat barathrum,

Quale ferunt Grai Pheneum prope Cylleneum
Siccare emulsa pingue palude solum,

Quod quondam caesis montis fodisse medullis
Audit falsiparens Amphitryoniades,

Tempore quo certa Stymphalia monstra sagitta
Perculit imperio deterioris eri,

Pluribus ut caeli tereretur ianua divis,
Hebe nec longa virginitate foret.

Sed tuus altus amor barathro fuit altior illo,
Qui tandem indomitum ferre iugum docuit:

Nam nectam carum confecto aetate parenti
Vna caput seri nata nepotis alit,

Qui, cum divitiis vix tandem inventus avitis

Nomen testatas intulit in tabulas,

 


113

Sed furtiva dedit mira munuscula nocte,
Ipsius ex ipso dempta viri gremio.

Quare illud satis est, si nobis is datur unis,
Quem lapide illa diem candidiore notat.

Hoc tibi quod potui confectum carmine munus
Pro multis, Alli, redditur officiiS,

Ne vestrum scabra tangat rubigine nomen
Haec atque illa dies atque alia atque alia.

Huc addent divi quamplurima, quae Themis olim
Antiquis solita est munera ferre piis:

Sitis felices et tu simul et tua vita
Et domus ipsa in qua lusimus et domina,

Et qui principio nobis quae tradidit aufert,

A quo sunt primo mi omnia nata bona,

Et longe ante omnes mihi quae me carior ipso est,

Lux mea, qua viva vivere dulce mihi est.

 

